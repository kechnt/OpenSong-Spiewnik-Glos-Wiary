182. Kochaj! tak Zbawca świata nam roz-kazał

[V1]
 Kochaj! tak Zbawca świata nam rozkazał; 
 Jego rozkazom któż się oprzeć zdoła? 
 Ten, co miłością świata grzechy zmazał, 
 kochaj! tak do nas z krzyża Swego woła.

[V2]
 Kochaj! a kogo, o to się nie pytaj; 
 Chrystus wyjątku nie zna tu żadnego. 
 Weź Ewangelię otwórz ją i czytaj: 
 Kochaj bliźniego, jak siebie samego!

[V3]
 A któż jest bliźnim? ten, 
 co z głębi duszy z tobą zawoła: 
 Ojcze, coś jest w niebie! 
 I ten, co krwawe łzy twoje osuszy, 
 co ci aniołem w każdej jest potrzebie.

[V4]
 Któż jeszcze bliźnim? każdy, 
 który z tobą drogą krzyżową do wrót nieba śpieszy, 
 dla kogo ciernie życia są ozdobą, 
 co z tobą płacze, z tobą się też cieszy.

[V5]
 Któż bliźnim twoim? ten 
 też co dla ciebie jakby ze skały serce ma wykute, 
 co cię opuszcza w ciężkiej twej potrzebie, 
 niosąc pociski w sercu swym zatrute.

[V6]
 Gdy mu odpuścisz dla miłości Boga 
 i za złe dobrem hojnie się wypłacisz, 
 wtenczas zwyciężysz siebie oraz wroga, 
 miłością krzyża duszę swą wzbogacisz.